{
    "description": " HLEDÁME MIMOŘÁDNOU RECEPČNÍ\n\nHledáme OSOBU, KTERÁ RÁDA MLUVÍ. A může to být i muž.\n\nSamozřejmě, nejdříve jsme sem napsali “ženu, která ráda mluví“, protože to v tom inzerátu znělo tak nějak lépe (pánové prominou). Ale pak jsme se sami genderově korektně opravili. Protože pohlaví, věk, orientace ani barva pleti nás opravdu nezajímají. A protože i muži umí dobře mluvit. My hledáme mimořádného člověka, který bude kopat za náš tým na vrcholné úrovni, vydrží opravdu vysoké pracovní tempo, a ještě u toho bude vypadat, že to všechno zvládá „levou zadní“.\n\nJenom mluvit nám ale nestačí. Samozřejmě to má ještě nějaká „ale“. Jen na začátek jsme chtěli napsat to nejdůležitější. Tak jako v životě muže je žena tou nejdůležitější osobou, tak v práci je pro nás nejdůležitější osobou recepční. A zatímco v životě si často (my muži) za partnerky hledáme ženy, které dokážou v pravý čas mlčet (dámy prominou), v práci naopak hledáme člověka, který dokáže v pravý čas říct ta správná slová. A také se usmát, přivítat hosta a vytvořit příjemnou atmosféru doslova lusknutím prstů.\n\nPřipadá Vám to jako málo? Pro nás to znamená hrozně moc. Vy všichni, kdo teď čtete tyto řádky, už jste někdy byli u zubaře. A asi ne všichni jste se na to těšili. A naši zákazníci to mají stejně. Čeká je něco, co už podvědomě není spojeno s úplně příjemnými zážitky. A je strašný rozdíl, když je přivítá někdo, kdo jim vykouzlí úsměv na rtech, anebo někdo, kdo po nich vyštěkne: „Kabáty do skříně, peníze na stůl a sednout do čekárny. A ČEKAT.“\n\nTo všechno samozřejmě potřebujeme – aby byly kabáty ve skříni, pacienti v čekárně a konec konců i peníze na stole. Proto to děláme, ale chceme to dělat tak, abychom si nemuseli připadat jako 40 loupežníků bez Alibaby. Vlastně s Alibabou, to je naše paní ředitelka (ale žádná baba to není, i když působí na první pohled trochu přísně:-).\n\nProstě hledáme někoho, na koho už dlouho čekáme a kdo už dlouho čeká na nás. Pojďme se zkusit najít a když to klapne, budeme rádi, když to bude navždy. Nebo aspoň, dokud bude stát naše zubní klinika. Jako v životě – milujeme dlouhodobé vztahy.\n\nMyslíte si, že tohle je příběh pro Vás a o Vás? Nebo hledáte jen přestupní stanici, na které přesednete do další lanovky vzhůru, jakmile se někde něco uvolní? Na tom není nic špatného, ale takové místo my bohužel nejsme. Naučit se práci recepce, zvládnout bravurně orientaci v nepřeberném množství lékařských výkonů, správně je vyúčtovat a na konci vystavit účet pacientovi a vybrat peníze. A taky správně zapsat vše, co má být zapsáno a poslat vše, co má být odesláno. To všechno chvilku trvá. A ani pro Vás není zajímavé učit si něco, co bude složité, když to bude jen na chvíli.\n\nNa začátku to bude hodně nekomfortní, protože budete dělat hodně chyb a budete často opravováni. Takže k pocitu, že jste úplně k ničemu, někdy nebývá až tak daleko. Ale když to vydržíte, pak to stojí za to. My už po těch letech docela dobře poznáme, kdo se ze svých chyb učí. A kdo se chce posouvat vpřed, a ne jenom surfovat na nějaké vlně a trávit příjemný čas v dobře placené práci s minimem obtěžování a minimálními nároky na výkon.\n\nPtáte se, proč tak dlouhý úvod? (Ano, pořád jsme u úvodu.) Na podobné inzeráty se nám většinou hlásí spousta kandidátů a kandidátek, které opravdu hledají jenom tu přestupní stanici. A to už rovnou můžeme napsat inzerát typu: „Hledáme nóbl recepční, luxusní prostředí, mzda astronomická, povinnosti žádné“. Ale to my právě nehledáme. A taky nic takového nenabízíme. A právě proto se snažíme „hromadné odepisovatele“ odradit hned teď a tady – šetří to čas a energii nám i jim. Ale pokud jste dočetli až sem (bravo), už teď nás začínáte zajímat, a pokud jsme Vás zatím neodradili, zkuste číst dál, třeba z toho nakonec něco bude.\n\nÚdajně by tu mělo být taky něco o nás (i když nás zajímáte hlavně Vy). Tak jen stručně. Jsme zavedená zubní klinika s dvacetiletou tradicí v centru Prahy (okupujeme polovinu Paláce ROKOKO na Václavském náměstí). Patříme mezi špičková pracoviště v oblasti zubních implantátů a vrátili jsme úsměv už tisícům našich klientů – to je naše práce. Na stránkách máme napsáno, že našim zákazníkům měníme život – a za tím si stojíme. Někdy ho ale dokážeme změnit i našim zaměstnancům, takže – pokud Vás to zajímá – možná ho změníme i Vám.\n\nTakže – tohle je naše výzva. Myslíte si, že jste to právě vy, koho hledáme? Jste to vy, kdo si chce najít dobrou práci na mnoho let, kde si sice moc neodpočine, ale bude váženým a respektovaným členem týmu a také živoucím motorem prakticky všeho, co se u nás děje? Všechno, co potřebujete do začátku, je sebekontrola, pečlivost a také znalost angličtiny. I když se orientujeme hlavně na české zákazníky, občas se bez angličtiny neobejdeme. No a potom je u nás veledůležitá také brilantní čeština slovem i písmem a příjemný projev prostý jakéhokoliv přízvuku. Naši zákazníci nám totiž rozumí, jenom když nám rozumí.\n\nVšechno ostatní je jen otázka píle a soustředění. Sebevědomí tady záměrně neuvádíme – to Vám při téhle práci bude spíš házet klacky pod nohy. Zatím ještě nikdy nepřišel nikdo, kdo by už všechno uměl, takže to, co potřebujeme, se naučíte u nás. A my umíme být trpěliví, když občas zahlédneme znamení, že by z Vás mohl být diamant, který se jednou stane středobodem našeho vesmíru. A potom si Vás budeme hýčkat – ale k tomu vede ještě docela dlouhá cesta.\n\nKdyž hledáme někoho, koho přijmeme do rodiny (přesně takhle “mafiánsky” to vnímáme), hrajeme podle pravidel, která jsou striktní a neměnná. Jestli si pořád ještě myslíte, že jsme tohle všechno napsali, abychom našli právě Vás, musíte teď udělat dvě věci. To první je, že odpovíte na tento inzerát a pošlete nám svůj životopis s fotografií a kontaktními údaji. Co všechno se rozhodnete napsat nebo připojit, to už necháme zcela na Vás (a nikdy nevíte, co může upoutat naši pozornost a přihrát Vám nějaké body navíc).\n\nTa druhá věc je možná trošku nekomfortní, ale taky není nikterak složitá. Vezměte do ruky mobilní telefon a natočte nám krátké video, kde se představíte a řeknete nám něco o sobě. A také, proč byste u nás chtěl/a pracovat, proč bychom Vás měli vybrat, jaké jsou Vaše silné a slabé stránky a vůbec všechno, co považujete za důležité (třeba jakou posloucháte hudbu). Celé by se Vám to mělo vejít do 3-5 minut a pošlete to na WhatsApp naší výkonné ředitelky Barbary Bäckové na číslo +420 735 126 035. A můžete to udělat rovnou hned teď a tam, kde právě jste, třeba v tramvaji – nás zajímáte Vy a ne to, co se děje kolem Vás. A taky se poťouchle těšíme, že se aspoň jednou zakoktáte – tak budeme vědět, že nejste robot (roboti prominou), ale normální živý člověk.",
    "ai_analysis": {
        "summary": "Extrémně manipulativní inzerát maskovaný za 'upřímnost'. Slibuje rodinné prostředí a růst, ale ve skutečnosti hledá emočně stabilní pracovní sílu bez nároků na transparentnost odměňování.",
        "hiddenRisks": [
            "Absence mzdy v inzerátu (Red Flag #1)",
            "Vysoká fluktuace maskovaná za 'přestupní stanici'",
            "Nutnost natáčet video na WhatsApp (narušení soukromí)",
            "Toxický 'mafiánský' mindset rodiny",
            "Plynulé varování před gaslightingem ('pocit, že jste k ničemu')"
        ],
        "culturalFit": "Vysoký tlak, nulová transparentnost, kult 'výjimečnosti' a mafiánská loajalita."
    },
    "verification_notes": "Migrováno na dedikovaný AI cache systém."
}